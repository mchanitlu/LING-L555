L'aragonés ("idioma aragonés" u "luenga aragonesa") ye un idioma romance, luenga propia d'Aragón, parlato por bellas 25.556 personas sobretot en as comarcas pirinencas y prepirinencas d'o norte d'Aragón. Popularment, a falta  historica de claros referents lingüisticos y una diglosia multisecular con o castellano accentuoron as diferiencias dialectals de l'idioma, afavorindo una baixa conscienciación unitaria entre os parladors d'a luenga, y fendo que aquells que millor mantenioron o dialecto propio lo denominasen con un nombre local (ansotano, cheso, belsetán, chistabín, etc.) Fabla ye una altra denominación informal, considerata alternativa per beluns, popularizata en a segunda metat d'o s. XX. En realidat ye un alcurzamiento d'a expresión "fabla aragonesa", inspirata en a de "fabla chesa", usata en cheso.
